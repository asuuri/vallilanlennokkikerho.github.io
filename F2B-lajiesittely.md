---
layout: page
title: Siimaohjattujen taitolennokkien F2B lajiesittely
permalink: /F2B-lajiesittely/
description: Siimaohjattujen taitolennokkien F2B lajiesittely kertoo siitä, miten lennokkia ohjataan ja kuinka laji on suosittu ympäri maailmaa. 

keywords: Siimaohjattavat taitolennokit, F2B-lajiesittely, Stunttilennokit, Taitolentokilpailut, Siimalajit, F2B-kilpailuohjelma, X-luokka, Lentosuoritusten arvostelu, Kilpailusäännöt, Harjoituslennokit
---



Siimaohjattavaa taitolennokkia eli stunttia ohjataan kahden venymättömän teräsvaijerin avulla. Tämä ohjaustapa saattaa asiaan vihkiytymättömästä vaikuttaa varsin rajoittuneelta, koska lennokilla voidaan liikehtiä vain puolipallon pinnalla eivätkä kierreliikkeet ole mahdollisia, mutta lajilla on siitä huolimatta paljon uskollisia ystäviä ympäri maailmaa. Maailmanmestaruuskisat järjestetään joka toinen vuosi parillisina vuosina, ja kilpailijoita saapuu kaikista ilmansuunnista kymmenittäin paikalle. Myös muiden siimalajien (nopeuslennokit F2A, joukkuenopeuslennokit F2C ja taistelulennokit F2D) MM-kisat pidetään samaan aikaan samassa paikassa, joten mistään pienestä tapahtumasta ei ole kysymys. Parittomina vuosina järjestetään Euroopan mestaruuskilpailut, niin ikään kaikissa siimalajeissa.

Vallilan Lennokkikerho r.y. on ollut Suomen johtava stunttikerho, josta on noussut useita Suomen mestareita, mm. Harri Raulio, Elias Mayer ja Lasse Aaltio. Elias on jopa suunnitellut kaksi hienoa Valkan nimeä kantavaa stunttia, Valkka Special ja Valkka Special II, joilla hän on voittanut useita Suomen mestaruuksia. Jälkimmäisellä hän ylsi Euroopan mestaruuskisojen loppukilpailuun eli finaaliin 1995 Hradec Kralovessa Tšekissä.

## F2B-kilpailuohjelma

F2B-kilpailuissa suoritetaan seuraavat liikkeet, jotka arvostellaan asteikolla 0-10:

- Lentoonlähtö ja vaakalento
- Kaksinkertainen yliolankäännös
- Kolme sisäpuolista silmukkaa
- Selkälento
- Kolme ulkopuolista silmukkaa
- Kaksi nelikulmaista silmukkaa
- Kaksi ulkopuolista nelikulmaista silmukkaa
- Kaksi kolmikulmaista silmukkaa
- Kaksi vaakakahdeksikkoa
- Kaksi nelikulmaista vaakakahdeksikkoa
- Kaksi pystykahdeksikkoa
- Tiimalasikuvio
- Kaksi lakikahdeksikkoa
- Neliapila
- Lasku

Nykyisten sääntöjen mukaan kilpailijalla on jokaista lentoa varten kymmenen minuutin työaika, jonka sisällä lentosuorituksen on tapahduttava. Varsinaisen lennon maksimipituus on seitsemän minuuttia, jonka on mahduttava tähän kymmenen minuutin aikaikkunaan. Aikarajan ulkopuolelle jääviä suorituksia ei arvostella.

## X-luokka

Koska täyden F2B-ohjelman opetteleminen on hidas prosessi eikä kaikkia liikkeitä ole mahdollista suorittaa alkeislennokilla, on aloittelijoille kehitetty X-kilpailuluokka, jossa lennätetään yksinkertaistettu taitolento-ohjelma, joka ei sisällä kulmikkaita liikkeitä. Alun perin tähän luokkaan kuului myös nopeuslentotehtävä, mutta siitä luovuttiin 1990-luvulla ja keskityttiin taitolentoon.

X-luokan taitolentoliikkeet ovat seuraavat:

- Lentoonlähtö ja vaakalento
- Yksinkertainen yliolankäännös
- Kaksi sisäpuolista silmukkaa
- Selkälento
- Kaksi ulkopuolista silmukkaa
- Vaakakahdeksikko
- Pystykahdeksikko

X-luokan ohjelman lennättämiseen sopivia harjoituslennokkeja on paljon, mm. Suomen Ilmailuliiton rakennussarjana aikoinaan saatavana ollut Salama, joka sopii 1,5-2,5 cm^3 moottorille, kelpaa hyvin. Lisäksi on mainittava Elias Mayerin suunnittelema X-trainer, joka on varustettu myös siivekkeillä. Tämän kirjoittaja opetteli aikanaan jopa F2B-ohjelman X-trainerilla ja sai liikkeistä ”tunnistettavia”. Sitten olikin aika siirtyä isompiin koneisiin.
